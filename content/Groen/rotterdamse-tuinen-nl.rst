Rotterdamse tuinen: Kralingen & Trompenburg
###########################################

:tags: de hortus op
:slug: rotterdamse-tuinen
:og_image: ../images/hortus/kralingen/fontein.jpg
:lang: nl
:date: 2024-06-29
:status: published
:summary: Ik ga de hortus op: ik wil meer botanische tuinen bezoeken en meer
    schrijven, dus ik doe ze tegelijk zodat het één een reden is om het ander te
    doen. In mei heb ik twee tuinen in Rotterdam bezocht: Kralingen en
    Trompenburg, die samen een mooi contrast vormen.

Ik ga de hortus op: ik wil meer botanische tuinen bezoeken en meer schrijven,
dus ik doe ze tegelijk zodat het één een reden is om het ander te doen. In mei
heb ik twee tuinen in Rotterdam bezocht: Kralingen en Trompenburg, die samen een
mooi contrast vormen.

Botanische Tuin Kralingen
=========================

.. table::
   :widths: auto

   ============ =
   Datum        24 mei 2024
   Adres        `Cederstraat 5, Rotterdam <https://www.openstreetmap.org/node/2804875327>`_
   Website      https://www.botanischetuinkralingen.nl/
   ============ =

.. figure:: /images/hortus/kralingen/ingang.jpg
    :alt: Vanuit de tuin gezien, een groen hek en open poort. Aan de andere kant van het hek rijden auto's voorbij. Aan deze kant zie je potten, lage heggen, en een net grindpad.
    :align: right
    :width: 300

    De ingang langs de drukke Kralingse Plaslaan.

Vanaf het station is het twintig minuten met de tram en te voet om bij de
Botanische Tuin Kralingen uit te komen. Haast verborgen in de oude woonwijk—je
rijdt zo voorbij de ingang aan de Kralingse Plaslaan, en de hoofdingang aan de
Cederstraat ligt tussen middelbare school en flats—maar eenmaal binnen vraag je
je af waar al die ruimte vandaan komt. Dat blijkt een leuke geschiedenis te
zijn: in 1910 schonk de blijkbaar bekende Rotterdammer Willem Simon Burger de
grond aan de stad, met één voorwaarde: het moest gebruikt worden voor "enig werk
van openbaar nut". Dat werd dus een botanische tuin die in 1984 ook is
opengesteld voor publiek, aldus de `website van de tuin
<https://www.botanischetuinkralingen.nl/kopie-van-de-tuin>`_.

De Kralingse Plaslaan is een redelijk drukke 50-weg, vol van de geluiden van de
stad. Het is dan ook een verademing om van die kant de tuin in te lopen: met
elke stap verder hoor je de stad net wat minder, tot je omringd bent door groen
en niet meer ziet waar de tuin begint of eindigt. De stad blijft dichtbij: over
de toppen van bomen zie je flats en het naastgelegen Libanon Lyceum.

Die middelbare school kom je vaker tegen: de leerlingen zoeken in hun vrije uren
graag het terras op in het midden van het park, en de meer afgeschermde plekjes
in de tuin zijn ook populair. Dankzij de ligging en de gratis toegang voelt het
echt als een tuin voor de mensen die hier wonen. Het lijkt me dat dhr. Burger
dit helemaal prima zou vinden.

.. figure:: /images/hortus/kralingen/fontein.jpg
    :alt: Een stenen fontein en drie bankjes, omringd door allerlei soorten groen die overal overheen schijnen te willen groeien.

    De fontein in het midden van de tuin. Niet op de foto: de muggen.

.. figure:: /images/hortus/kralingen/hommel.jpg
    :alt: Een geel-zwart-geel-zwart-witte hommel op een grote bolvormige paarse bloem, bestaande uit misschien wel honderd kleinere bloemen.
    :align: left
    :width: 300

    Een hommel op een ui.

Na de universiteitstuinen in Amsterdam en Utrecht vormde Kralingen een groot
contrast: geen uitgekiende vormgeving met mooie bogen en blikvangers, maar een
heel functionele en vooral volle tuin waar je desondanks alle rust kan vinden.
Het onderhoud is wat minder gelikt—overal liggen bladeren, en een fonteintje dat
`op de kaart <https://www.botanischetuinkralingen.nl/general-8>`_ zeer open
lijkt te liggen is makkelijk te missen en het stilstaande water lijkt erg veel
vliegende insecten aan te trekken. Ook de met rozen overgroeide pergola ziet er
vooral veelbelovend uit, maar misschien dat ik er in het verkeerde seizoen ben.
Nu klink ik misschien negatief, maar ik ben juist fan van het volle, het beetje
rommelige. Ik zie de kunst in van een strak ingerichte en onderhouden tuin, maar
de chaos en verrassing om elke hoek is meer mijn ding. Als een `joekel van een
Gunnera </images/hortus/kralingen/gunnera.jpg>`_ dan een keer het pad blokkeert,
het zij zo.

De veelvoud aan insecten, vogels, en padden maakt dit ook buiten het botanische
een interessante tuin. Niet voor niets wordt in augustus een rondleiding "De
tuin als ecologisch systeem" gegeven: het is allemaal één geheel.

Al met al was Kralingen misschien de perfecte aftrap van mijn
tour-de-botanische-tuinen: totaal anders dan wat ik `eerder had gezien
<{filename}de-hortus-op-nl.rst>`_ en een heel andere invulling van wat een
botanische tuin kan zijn. Toen ik een medewerker vroeg om een poster van
`BioBlitz Rotterdam
<https://www.hetnatuurhistorisch.nl/bezoek/activiteiten/activiteit/bioblitz-21-en-22-mei-2023/>`_
die ze aan het verwijderen was, kreeg ik zo een stapel nieuwe posters en een
activiteitenkalender in mijn handen gedrukt, en meer dan ooit zou ik willen dat
we zo'n plek ook in Eindhoven hadden.

Trompenburg Tuinen & Arboretum
==============================

.. table::
   :widths: auto

   ============ =
   Datum        24 mei 2024
   Adres        `Honingerdijk 86, Rotterdam <https://www.openstreetmap.org/relation/5972753>`_
   Website      https://trompenburg.nl/
   ============ =

Trompenburg is heel andere koek. Zo'n 15× groter dan Kralingen—waar ik anderhalf
uur zoet was—en daarmee misschien te groot om in één keer te zien. Het geheel
bestaat volgens `de plattegrond <https://trompenburg.nl/bezoek/plattegrond/>`_
uit zeven verschillende tuinen die op verschillende manieren van elkaar
gescheiden liggen. Voor het Voedselbos moet je de straat oversteken, Tuin
Excelsior is met een smalle strook grond verbonden met de rest, en verder worden
water en groen gebruikt om de tuinen af te bakenen. Vanaf een centraal pad kun
je afslaan om, kronkelend door hoge heggen, de Formele Tuin te ontdekken.

.. figure:: /images/hortus/trompenburg/spiegelvijver.jpg
    :alt: Een vierkante, ondiepe vijver, met nauwelijks een blad op het water. Rechthoekig bosjes paarse bloemen aan vier zijden. Aan deze kant staat een beeld van een zittende man tussen de bloemen; aan de overkant staat een bankje. Op de hoeken staan grote heldergroene varen-achtige planten.

    De goudvisvijver in de Formele Tuin.

De Formele Tuin toont duidelijk het verschil in filosofie en/of middelen tussen
Trompenburg en Kralingen: alles is nauwkeurig ontworpen en onderhouden, de
plattegrond is perfect symmetrisch, en de vier delen van de Formele Tuin zijn
scherp van elkaar gescheiden. Het is ongetwijfeld uitstekend uitgevoerd, en een
prima plek om tijd door te brengen, maar het is (niet per ongeluk) het meest
kunstmatig ogende deel van Trompenburg. Apart genoeg was het niet hier, maar in
Tuin Woudestein waar ik sterk moest denken aan de Oude Warande in Tilburg. De
Warande is een sterrenbos uit de 18e eeuw: een vergelijkbare poging om met
strakke lijnen en symmetrie de natuur tot kunstobject te verheffen. Woudestein
is geen sterrenbos, maar het centrale punt lijkt verdraaid veel op het plein in
het midden van de Oude Warande.

.. figure:: /images/hortus/trompenburg/woudestein.jpg
    :alt: Een groen veld omringd door een cirkelvormig pad. In het midden staat een stenen sokkel zonder beeld. Geen van de paden naar het plein komen uit op het midden.

    Het midden van Tuin Woudestein.

Richting Tuin Excelsior wordt het meer naar mijn smaak. Dicht op elkaar
groeiende planten, kronkelende paadjes, en een `beekje waar je steen voor steen
overheen moet </images/hortus/trompenburg/bankje-beekje.jpg>`_.

Trompenburg is ook nadrukkelijk een bomentuin, en mooie, oude, en interessante
bomen zie je dan ook in overvloed. Leuke voorbeelden zijn het Eikenprieel (een
pergola waar een treureik overheen groeit) en de canadapopulier, die te groot
was om helemaal te fotograferen.

.. figure:: /images/hortus/trompenburg/canadapopulier.jpg
    :alt: Van onder gezien: de gegroefde stam van een enorme boom. Ver naar boven steken machtige takken uit. Op het ogenschijnlijk kleine kaartje op ooghoogte staat "Canadapopulier of Zeeuwse blauwepopulier, Wilgenfamilie".
    :height: 330
    :align: left
    :figwidth: 248

    De canadapopulier. Elke tak is zo dik dat het een eigen boom zou kunnen zijn.

.. figure:: /images/hortus/trompenburg/eikenprieel.jpg
    :alt: Een ronde pergola met in het midden een smalle eik, waarvan de takken het dak vormen. Er onder staan een tafel en stoelen.
    :height: 330
    :align: right
    :figwidth: 495

    Het Eikenprieel, wat bij beter weer ongetwijfeld een fantastische plek is om
    komkommersandwiches te eten.

Trompenburg is groot, maar het is ook een stuk opener dan Kralingen—de
hoeveelheid Dingen schaalt niet precies met het oppervlak. En toch, als je heel
Trompenburg wilt zien zou ik wel aanraden er een dagje van te maken. In het
verste puntje van Tuin Excelsior is een mooi restaurant (met `fritz-kola
</images/hortus/trompenburg/fritz-kola.jpg>`_) en de tuinen en kassen zijn enorm
divers, dus als je van tuinen houdt kun je die dag prima invullen.
