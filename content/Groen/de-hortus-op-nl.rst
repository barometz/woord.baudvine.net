:title: De hortus op
:tags: de-hortus-op
:lang: nl
:date: 2023-09-27
:status: published

.. figure:: /images/hortus/amsterdam.jpeg
    :alt: Een grindpad tussen het groen, met aan het einde een klein plein en een prachtig grote boom, vol gouden bladeren.
    :align: right

    Een boom waarvan ik de naam kwijt ben in de Amsterdamse Hortus.

In oktober vorig jaar bezocht ik de `Hortus Botanicus
<https://www.dehortus.nl/>`_ in Amsterdam. Dat was een haast religieuze
ervaring, dus natuurlijk besloot ik pas een jaar later nog eens zoiets te doen.
Afgelopen weekend was het tijd voor de `Oude Hortus
<https://umu.nl/oude-hortus/>`_ in Utrecht. Weer een heerlijke ervaring - ik
loop flink achter met vakantie nemen, en het voelt alsof ik er zo weer een half
jaar tegenaan kan. Nu heb ik een plan: ik ga de hortus op.

In Nederland zijn 27 botanische tuinen verenigd in de - je hoort het al -
`Nederlandse Vereniging van Botanische Tuinen
<https://www.botanischetuinen.nl/nl>`_, de NVBT. Daarnaast zijn er verschillende
grotere en kleinere tuinen die om wat voor reden dan ook geen lid zijn. Er zijn
openbare boomtuinen, honderden jaren oude universiteitstuinen, maar bijvoorbeeld
ook een ecologische tuin die één middag in de week open is in het groeiseizoen.
Ik ben niet van plan een complete lijst te maken, maar een korte zoektocht vindt
een stuk of 40 tuinen.

In de komende jaren wil ik er een boel gaan bezoeken: ik ga de hortus op. Dit is
*hopelijk* de minst interessante post in de serie die ik hierover ga bijhouden.
Het is voor mij een goed excuus om meer te schrijven - ik schrijf graag maar heb
zelden iets interessants te zeggen - en die tuinen bezoeken doe ik toch wel.
Stay tuined!
